বাংলাদেশের প্রথম অস্থায়ী সরকারের শপথ গ্রহণের স্থান হিসেবে মুজিবনগর ঐতিহাসিকভাবে অত্যন্ত গুরুত্বপূর্ণ স্থান। শপথ গ্রহণের  স্মৃতিকে অম্লান করে ধরে রাখার উদ্দেশ্যে শপথগ্রহণের স্থানে একটি স্মৃতিসৌধ নির্মাণ করা হয়েছে।
মুজিবনগর মুক্তিযুদ্ধ স্মৃতি কমপ্লেক্স মেহেরপুর থেকে ১৪ কিঃমিঃ দক্ষিনে অবস্থিত।
১৯৭১ সালের ১৭ এপ্রিল মেহেরপুর জেলার মুজিবনগর উপজেলার বৈদ্যনাথতলা গ্রামের ঐতিহাসিক আম্রকাননে বাংলাদেশের প্রথম অস্থায়ী সরকারের শপথ গ্রহণ অনুষ্ঠিত হয়। এ ঐতিহাসিক ঘটনা বাংলাদেশের মুক্তিযুদ্ধে নতুন প্রাণ সঞ্চার করে।
ঐতিহাসিক ৬ দফার রূপক হিসেবে তৈরি করা হয়েছে ৬ ধাপের গোলাপ বাগান। মুক্তিযুদ্ধকালীন বিভিন্ন গুরুত্বপূর্ণ ঘটনাকে ভাস্কর্যের মাধ্যমে উপস্থাপন করা হয়েছে এখানে। 